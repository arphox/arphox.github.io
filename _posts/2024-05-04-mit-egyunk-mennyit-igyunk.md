---
layout: post
title:  "Mit együnk, mennyit igyunk? – podcast jegyzet"
date:   2024-05-06 05:00:00 +0000
---

> A cikket ~10 perc elolvasni.

## Bevezetés

Ezt a blogposztot azért írom, hogy megosszam azt a rengeteg hasznos információt, ami elhangzott Friderikusz Sándor podcastjának egyik epizódjában.

Az epizód címe (és a YouTube link): [**MIT EGYÜNK, MENNYIT IGYUNK? - Beszélgetés dr.Schwab Richárd  gasztroenterológussal / F.P. 91**](https://www.youtube.com/watch?v=NduUhCToMPw) (egyéb linkek: [Spotify](https://open.spotify.com/episode/2S1IBhJSYmk4uMEJ6y56rj), [Facebook](https://www.facebook.com/FriderikuszPodcast/posts/mit-egy%C3%BCnk-mennyit-igyunk-besz%C3%A9lget%C3%A9s-drschwab-rich%C3%A1rd-gasztroenterol%C3%B3gussal-fp-/791595032999088/)).

A célom az epizód tartalmának kijegyzetelése, így igyekszem a tartalmat minél torzításmentesebben átadni, de ezt kizárni nem tudom. Saját megjegyzéseimet mindig _dőlten_ írom. Helyenként időbélyegeket helyezek el (H:MM:SS) formában, ezek a YouTube-os felvételre értendőek.

## Kicsoda dr.Schwab Richárd?

- 53 éves orvos: belgyógyász és gasztroenterológus. Az orvoslás mellett élete nagyobbik részében molekuláris genetikával foglalkozott.

- Részt vett több új gyógyszerhatóanyag kifejlesztésében.

- Elismert, díjazott gasztroenterológus.

## Általános megállapítások (0:08:02)

- Az alkoholfogyasztás már a legkisebb mértékben is káros, egészséges adag nincs.

- Már nem kimondottan javasolt a napi ötszöri étkezés. (0:08:42)

- Kevés húsfogyasztás valószínűleg sokkal hasznosabb, mintha valaki sok húst eszik. (0:10:09)

- **Ma Magyarországon egy ülő életmódot folytató, szupermarketekben húsokat vásároló ember biztos, hogy sokkal jobban jár, ha SOKKAL kevesebb húst fogyaszt.** (0:10:42)

- **Tejtermék-fogyasztás**: egy egészséges bélfallal rendelkező és megfelelő tejemésztő enzimekkel rendelkező embernél ez nem okoz problémát, DE civilizációs betegség, hogy sérült az emberek bélfala, és ott már **gond lehet** a tejkészítményekkel. (A fő gond a tejben jelen lévő kazeinnel van, ami gyulladáskeltő.) (0:10:54)

- Nem fontos a napi legalább egyszeri meleg étkezés. A meleg étel feldolgozott étel, és feldolgozott ételekre alapvetően nincs szükség (evolúciósan előnyt jelentettek, de ma ez az előny már nem számít). (0:12:19)

- A túlsúlyos embereknél biztosan egy nagy probléma, hogy túl sokat esznek. A fogyasztott ételek lecserélésénél sokkal hatásosabb a koplalás, pl. az időszakos böjtölés (táplálkozási időablak szűkítése). (0:13:19)

- **Az időablakos táplálkozás** értelme: a bélhámsejtek vagy önmagukat tartják karban, vagy "termelnek". Ha étel van, akkor termelő üzemmódban vannak, tehát ha mindig van étel, akkor nem igazán jut idő a karbantartásra. Két étkezés közötti legalább 16 óra esetében tud elindulni a karbantartás. (0:15:31)

## Mikrobiom, bélflóra, migrén (0:18:11)

- Mikrobiom: a teljes testünkben a velünk élő organizmusok összessége. **Az egészséges mikrobiom DIVERZ**, tehát sokféle.

- A nagyüzemi, antibiotikumos és egyéb mesterséges módszerekkel előállított ételekre nem jellemző a diverzitás.

- Ha nem elég **sokszínűen táplálkozunk** (pl. nyers zöldségekkel), akkor a flóránkhoz szükséges pl. ásványi anyagok nem elég diverz módon kerülnek be, és ezeket táplálékkiegészítőkkel lehet próbálni pótolni, de az a tapasztalat, hogy az nem igazán sikerül.

- Hogyan állítható helyre a sérült bélflóra? Egy probléma a túlzott sterilitásra törekvés. **Az, hogy valaki naponta hány órát tölt a szabad levegőn pl. kertben vagy erdőben, már önmagában döntően befolyásolja a flóráját.** (0:20:12)

- **A nagyüzemi forrású élelmiszerek** azért **nem olyan egészségesek**, mert nagyon steril, mesterséges forrásból-módszerből származnak, tehát pl. szabad levegőt és napfényt nem látott csirkék húsa, stb.

- Ezért is óriási előnye pl. a mangalicának az, hogy nem éli túl a mostoha körülményeket, így nehezebb "rosszul" tartani. Tehát szabadon szaladgálva nő fel, egészségesebb lesz a húsa is, stb. Ezért is drágább, mert nem lehet "hatékonyan" termelni. (0:21:14)

- A velünk élő baktériumok 80%-a a vastagbélben van, és nagyon sok betegség a vastagbélből indulhat ki. (0:21:40)

- Egy fejfájós migrénes betegek kb. 30%-ának segítHET az, hogy ha nem eszik glutént, de CSAK AKKOR, ha neki ebből kifolyóan van migrénje! Nyilván másoknak ez nem segít, ezt ki kell deríteni.

- **A növényi alapú, húsban szegény étrend a legjobb a szervezet számára.**

## Magas vérnyomás, gyulladás (0:23:07)

- A magas vérnyomás most az egyik vezető halálok, ez összefügg a szív- és érrendszeri betegségekkel.

- **A hús emésztése során** keletkezett anyagcseretermékeket baktériumok **mérgező anyagok**ká alakítanak, amiről tudjuk, hogy **szív- és érrendszeri kockázatok**at okoznak. Ez pl. egy előnye a vegánok étkezésének. Tehát minél kevesebb húst eszünk, annál kevesebb olyan típusú baktériumunk lesz, ami ezeket a mérgező anyagokat tudja termelni, így a bélfalunk is egészségesebb maradhat. (0:23:25)

- **A gyulladás mértéke** határozza meg azt, hogy a koleszterin mennyire fog problémát okozni, így a gyulladás fontosabb mérőszám, mint a koleszterin. A gyulladt érfalakban rakódik le a koleszterin, és ebből lesz utána érelmeszesedés. (0:24:51)

- Valószínűleg, ha valakinek alacsony (pl. 0.1) a gyulladás mértékét jelző Hs-CRP (Magas C-reaktív protein) vérben mérhető marker szintje, akkor egy relatíve magasabb koleszterinszint is biztonságos. (0:25:23)

- Tehát magas gyulladásos szintnél alacsonyabb koleszterin is problémás, alacsony gyulladásos szintnél pedig magasabb koleszterin sem feltétlenül az.

- Ha **a gyulladást pl. életmóddal tudjuk kontrollálni**, akkor helyreáll a vérnyomás, így pl. a klasszikus stroke-betegség kockázata szinte nullára csökken. A gyulladás rugalmatlanná teheti az eret, és ezt a rugalmatlanságot kell visszafordítani. (0:26:18)

- Az a tapasztalat, hogy az érfal rugalmatlanságából VAN visszaút, pl. a húskészítmények elhagyásával, az alkoholfogyasztás elhagyásával, a gyulladásos irányba eltolódott flóra visszafordításával, ami együtt jár több nyers étel fogyasztásával, több mozgással.

## Tudatos táplálkozás (0:27:38)

- Fontos a **személyre szabott táplálkozás**. Túlsúlyos-e? Van-e alvásprobléma? Van-e magas vérnyomás? Stb.

- **Napi fél kiló zöldség** elfogyasztása fontos lenne. (0:28:33)

- Oké, hogy a bolti zöldségek "agyonvegyszerezettek" (és ilyen szempontból sokkal jobbak a saját termesztésűek) **DE** az a tapasztalat, hogy még szupermarketekből beszerzett zöldségekkel is tökéletesen helyre lehet állítani a flórát! _(Szóval itt csak az egész jó, és a nagyon jó között teszünk különbséget.)_

- Tehát a magyar szupermarketekben beszerezhető **zöldségek és gyümölcsök** inkább **jók**, mint rosszak. _De aki teheti, vegyen inkább jobb forrásból származót._

- A pisztráng (pl. a lazaccal ellentétben) a mangalicához hasonlóan nagyon rosszul tűri a nagyüzemi tartást, így jó választás lehet. (0:31:11)

- Akinek van hozzá kedve, **érdemes saját kertet tartani**. (0:31:38)

- A civilizációs betegségek 95%-a a gyomorból indul ki. **Az életmódunk hatalmas mértékben befolyásolja a betegségek kialakulási esélyét, gyakoriságát.** A gabonában, húsban gazdag étkezés nem egészséges. (0:32:54)

## Vastagbélrák (0:33:55)

- **Magyarországon az egyik vezető halálok a vastagbélrák**. Ennek okai között szerepel a nem megfelelő szűrőprogram, a táplálkozási szokások (pl. fűszeres ételek), életmód, világvezető alkoholfogyasztás.

- **Minden nőnek** az ajánlott rendszerességgel járnia kellene **méhnyakrák szűrés**re!

- **Vastagbélrák szűrés**i módszerek: pl. kolonoszkópia (vastagbéltükrözés), CT-kolonográfia. Vannak nemzetközileg elfogadott ajánlások, hogy szűrésre milyen gyakran kéne járni. (0:34:33)

- Akár már a 20-as, 30-as években mérhetőek laborvizsgálatokkal elváltozások és jelek, amik alapján lehet következtetni jövőbeli problémákra. Megfelelő életmóddal (táplálkozással, mozgással, stb.) ezek nagyban segíthetők. (0:35:56)

- Kolonoszkópia után nagyon kicsi az esélye annak, hogy valakinek a következő 5 éves periódusban (a következő vizsgálatig) kialakuljon daganata.

- _Richárd mesél arról, hogy a legutóbbi szűrő kolonoszkópiája előtt próbálta ki a hosszabb böjtöt tehát hogy 5 napig nem evett semmit (de szűrt húslevest ivott), minden nap intenzíven sportolt, és igazi megtisztulást tapasztalt, elképesztő meditatív állapotokat, minden nap nőtt a teljesítménye. Ezt érdemes kipróbálni_ (0:37:02)

- Évekkel ezelőtt szinte kizárólag 50-60 év fölött volt gyakori a vastagbélrák, de az utóbbi években már 30-40 éves kor körül is durván szaporodik ez. Ez is az életmódhoz köthető. (0:38:07)

- _Van egy ilyen szérum, amit elsődlegesen cukorbetegeknek szoktak beadni, de egyesek használják ezt fogyásra. Ez működik, de nagyon függ attól, hogy ezt hogyan használják. Aki nagyon fogyni akar, érdemes utánanéznie._ (0:38:45)

## Ivás (0:41:27)

- Az alkohol határozottan árt a bél nyálkahártyának, gyulladásos terhelést okozhat!
  
- **Az alkoholnak nincs biztonságos dózisa.** Tehát nincs elfogadható minimális szint. Már a kevés is káros tud lenni!

- Nem fontos napi 3-4 liter vizet inni meg ilyesmi. Fontos, hogy **eleget igyunk**, de nincs arra tanulmány, ami azt mutatná, hogy kell a sok. _Szerintem testsúlytól/életmódtól/időjárástól függően alapvetően napi 1.5-2 liter víznek elegendőnek kellene lennie._

- **Ha valaki nagyon éhes, igyon helyette vizet.**

- **Az energiaitalok egyértelműen károsak!**

## Alvás (0:44:38)

- A jó alvásnak köze van a napkeltéhez és napnyugtához köthető [cirkadián ritmus](https://hu.wikipedia.org/wiki/Cirkadi%C3%A1n_ritmus)hoz.

- Ha valaki 9-10 órákat alszik, annak nagyobb a betegségkockázata, mint annak, aki mondjuk 7-et. Ez nem azért van, mert a sok alvás ártana, hanem azért, mert aki rosszul alszik, az többet alszik, és **a rossz alvásnak van betegségkockázata**!

- Megfelelő alvásminőséggel a **7 órának is elégnek kell lennie**. Ennek előfeltétele pl. a **korán lefekvés és korán kelés, és a rendszeres mozgás**!

- A mélyalvás kell a testi egészséghez, a REM-fázisok kellenek a mentális egészséghez.

- A szervezetünk a biológiai óráját a fény milyensége és mennyisége alapján állítja, és így tudja, hogy mikor milyen napszak van. Ezért **nagyon fontos, hogy reggel minél korábban menjünk ki a szabadba** közvetlen napfényre, hogy elinduljon a biológiai óránk. És ugyanígy este a lemenő nap vörösben gazdag fényét kellene látnunk. Ezért is kellene **elkerülni reggel-este a kijelzőket-képernyőket**.

- A rossz alvás megváltoztatja a stresszhormonok szintjét, ami végül a bél védőnyákjának kárára megy.

- **Az egészséges életmód 3 alappillére: táplálkozás, mozgás, alvás**.

## Mozgás (0:50:48)

- **A stressz tényezőit mozgással tudjuk a leghatékonyabban kioltani.**

- **Napi 30 perc mozgás csökkenti a daganatos megbetegedések kockázatát.**

- A **kardio**-típusú mozgások **kockázat**ot hordoznak! Ha valakinek a pulzusa tartósan 140 felett van, akkor sérülhet a bél (a csökkentett vérellátottság miatt). Ilyen szempontból **biztonságosabb**nak tűnik **az intervallum-típusú mozgás**, tehát rövid ideig nagyobb intenzitás, majd visszaengedjük a pulzust a normál tartományba (pl. ahogy a gyerekek egyébként szaladgálni szoktak). Így az ilyen kitartás-alapú **"endurance" sportoknak komoly szív- és érrendszeri kockázatai vannak**.

- "Egyszerűen nem igazságos az, hogy valaki sokat költ fitnessz, táplálkozás, és minden vonatkozásban arra, hogy egészséges maradjon, és ugyannyi TB-t fizet, mint az, aki ezzel nem foglalkozik, és dohányzik, stb."

##  Egészség és orvostudomány távolabbról (0:54:46)

- A fentiek még nem általános dolgok, ezek köztudatba kerüléséhez még akár évtizedek kellhetnek.

- Korábban az orvoslásban azt gondolták, hogy ha van valamilyen betegség/elváltozás, azt általában valahogyan (gyógyszerrel, műtéttel, stb.) tudják kezelni és hosszú távon stabilizálni, de ezek a dogmák megdőltek. Részben azért, mert ezeket világszinten pénzügyileg fenntartani lehetetlen.

- Az utóbbi időkben olyan technológiák lettek elérhetők, amivel elkezdték megérteni a civilizációs betegségek okait, és kiderült, hogy ezek **életmóddal gyógyítható**k.

- **Mi számít többet az egészségben? → 95% életmód, 5% genetika**.

- Pl. a daganatok olyan szerzett mutációk, amik összefüggnek az életmóddal. A dohányzás elterjedésével és olcsóbbá válásával párhuzamosan nőtt a tüdőrákok megszaporodása.

- Bélflóra okozza a vastagbélrákot. (1:00:04)

- Ha valaki minden szempontból egészségesen éli az életét, hány százalékkal élhet tovább? → A**z átlag 75 évet már közepesen könnyen tartható elvek betartásával is 10 évvel meg lehet hosszabbítani**. Ehhez akár már az is elég lehet, hogy elköltözzön Ázsiába (pl. Balira), vagy Svájcba (és átveszi a helyi szokásokat), mert annyira más a szociális környezet. _Van egy ilyen könyv is: [10 ​aranyszabály avagy hogyan éljünk 10 évvel tovább](https://moly.hu/konyvek/bertil-marklund-10-aranyszabaly-avagy-hogyan-eljunk-10-evvel-tovabb), nekem megvan, és ajánlom!._

- Az új generációs fogyást elősegítő készítmények drámai áttörést tudtak elérni az elhízás gyógyításában.

- (Fun fact: A 19–20. század fordulóján azon aggódtak még az emberek, hogy az urbanizációval elviselhetetlen mennyiségű lótrágya lesz jelen a városokban. 😄)

- **Lassan változtass az életeden!** (1:08:00)
